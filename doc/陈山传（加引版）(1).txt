　　陈山，福建沙县人，元至正二十二年生。

　　其先世居长葛，后徙南剑州沙县。天祖世卿，宋真宗时为秘书少监；高祖中俨，官驾部郎中；曾祖智、祖天麟、父禄，母范氏，皆质直仁厚，有懿行【1】。

　　永乐六年，山以奉化县学教谕被荐于朝，太宗擢为吏科给事中【2】。

　　十八年，命侍皇太孙读书【3】。

　　二十二年，仁宗将即位，迁左春坊左庶子。洪熙元年，累迁户部左侍郎【4】。

　　宣宗即位，改元宣德，汉王朱高煦反，帝亲征平之。师还，六部遣山迎驾。山见帝，进言曰：“宜乘胜移师彰德，袭擒赵王，则朝廷永安矣。”帝召杨荣，以山言告之，荣对曰：“山所言，国之大计也。”复召蹇义、夏原吉，二人不敢异议。荣谓杨士奇曰：“宜草敕责赵王，诘其与高煦通谋罪，而大军继至，可擒也。”士奇曰：“事必据实，岂可欺天地鬼神？且敕词何以措辞？”荣厉声曰：“君欲沮国事耶？命锦衣卫取汉王府囚供状，指其与赵王合谋，何患无辞？”士奇曰：“锦衣卫供状，岂能服天下？”荣曰：“君不从，可与蹇、夏议之。”

　　士奇见义、原吉，义曰：“上意已决，众议亦同，君能中止乎？”原吉曰：“万一上从君言，今不举，赵王后有变，如永乐中孟指挥事，谁任其咎？”士奇曰：“今事势与永乐中异，永乐中赵拥三护卫，今已去其二；且昔孟指挥所为，王实不预闻，不然，赵王岂至今日乎？”义曰：“如君所言，今当何以处之？”士奇曰：“朝廷重尊属，厚待之，有疑则严防之，必无虞，而国体亦正矣。”义、原吉曰：“公言固当，然上特信杨荣言，不系吾二人可否也。”

　　士奇退谓荣曰：“太宗皇帝惟三子，今上亲叔二人，一人有罪不可恕，其无罪者当加厚之，庶几仰慰皇祖在天之灵。”荣曰：“汝既不草敕，则我当以闻。”时杨溥与士奇意合，溥曰：“吾二人请入见上，明其大义，兵必不可移。”荣闻之，即趋入见，溥、士奇踵其后，门者止之，不得入。已而，有旨召蹇、夏，二人以士奇言奏，宣宗意不怿，然亦不复言移兵，遂还京。自是，道中顾问，惟召荣及蹇、夏，不复召士奇、溥。至良乡，二人始得见，宣宗意犹未平，厉声曰：“好机会不得乘，到家，皇太后必见尼矣。”

　　宣宗至京，大悔，不复及彰德事。然言者犹喋喋请尽削赵护卫，召赵王拘之京师，上皆不听。一日，特召士奇问曰：“言者论赵王日益多，如何？”对曰：“今日宗室，惟赵王于陛下最亲，当思保全之，毋惑群言。”宣宗曰：“吾亦思之，皇考于赵王最友爱，且吾今惟一叔，奈何不爱？然当思所以保之之道。吾欲封群言，俾都御史刘观及公侯中择一人，赍以示之，使自处。”对曰：“必不得已，则于皇亲中择一人与赵心相孚者偕观行，庶几有所开导。”宣宗曰：“谁可？”对曰：“广平侯袁容至亲，且善开谕，更得玺书亲谕之，尤善。”宣宗从之，遣容、观行。赵王得玺书及言者章疏，大喜曰：“吾生矣！”即献护卫，上表谢恩，言者顿息。后，宣宗待赵王日益亲厚，待陈山而渐日疏【5】。

　　二年，迁山户部尚书兼谨身殿大学士【6】。

　　三年，山与少傅兵部尚书兼华盖殿大学士杨士奇、太子少傅工部尚书兼谨身殿大学士杨荣、太子少保礼部尚书兼武英殿大学士金幼孜，请以尚书俸，于本贯官仓关支，以给其家，宣宗皆从之【7】。

　　四年，命山专授小内使书。或谓山以教宦官，故后世名声不著。其后数年，山无所建白【8】。

　　九年，山以老疾乞致仕，诏许之，未抵家而卒，年七十。山致仕时，恩礼一无所及，时论山，颇有微词。前人谓其寡学急利，昧于大体；后世或谓其为同列所排，致有此遇【9】。

　　【1】《赠资善大夫户部尚书兼谨身殿大学士陈公》：陈始自长葛徙南剑之沙县，族既盛，遂析为三，而上世皆有显仕。其居廊口白泥里者，在宋曰世卿，事太宗、真宗，终秘书少监，知广州，有传在国史。子中俨，驾部郎中。郎中五世至讳智，智生天麟，天麟生讳禄，其考之曾大父、父也。母范氏。其考讳某，字某，生晬，父丧而家落，母躬勤教育之，时资助于舅氏。十余岁，智识日长，骎骎能卓立，治生产有条理，为乡党所称。既冠，家益饶裕，择胜徙居邑之西。为人重义，喜济施，急人之急。通医术，凡有求者趋赴之，不间风雨，蚤莫多所济活。道圮梁坏，率发帑廪修治，以便行涉。性刚直，遇私竞争不平，公其是非，未尝毫发苟狥，言出靡不服者，里中有陈公道之号。诸子皆长，恒励其学业。有秘书故第在，屡谕诸子曰：此吾先世力学所致，汝曹不务图继，可乎？晚作别业於邑之北，有园池之胜，日偕朋从宴聚歌咏其中，一切富贵忧虞，举不足以干其念虑。

　　【2】《太宗文皇帝实录》：壬戌年，升任翰林院修撰吴溥为国子监司业；提拔泰兴县丞郝傅巖、奉化县学教谕陈山、兖州府学训导朱□、滕阳驿丞曾由、监生党忠为吏科给事中。

　　【3】《太宗文皇帝实录》：吏科給事中陳山侍皇太孫讀書。

　　【4】《仁宗昭皇帝实录》：左春坊左庶子陳山為行在戶部左侍郎。

　　【5】《圣谕录》：宣德元年，高煦反，车驾亲征。罪人既得，师还，六部遣尚书陈山迎驾。山见上言：宜乘胜移师向彰德，袭执赵王，则朝廷永安矣。上召杨荣，以山言谕之。荣对曰：山言国之大计。遂召蹇义、夏原吉谕之，两人不敢异议。荣言：请先遣𠡠赵王，诘其与高煦连谋之罪，而六师掩至，可擒也。从之。荣遂传上旨，令士奇草敕。士奇曰：事须有实，天地鬼神岂可欺哉？且敕旨以何为辞？荣厉色曰：汝可沮国之大事乎？令锦衣卫责所系汉府人状，云与赵连谋，即事之因，何患无辞？士奇曰：锦衣卫责状何以服人心？荣曰：汝不然吾言，可往与蹇、夏言之。士奇往见二人言之，蹇曰：上意已定，众意亦定，公可中沮耶？夏曰：万一上从公言，今不行，赵后或有变，如永乐中孟指挥之举，谁任其咎？士奇曰：今事势与永乐中异，永乐中赵拥三护卫，今已去其二，且昔孟指挥所为，王实不预闻，不然，赵王岂至今日乎？蹇曰：即如公言，今若何处置？士奇曰：为今之计，朝廷重尊属，厚待之，有疑则严防之，亦必无虞，而于国体亦正矣。二人曰：公言固当，然上特信杨荣言，不系吾二人可否也。士奇退与荣曰：太宗皇帝惟三子，今上亲叔二人，一人有罪者不可恕，其无罪者当加厚之，庶几仰慰皇祖在天之灵。荣曰：汝既不草𠡠，则我当以闻。时惟杨溥与士奇意合，溥曰：吾二人请入见上，明其大义，兵必不可移。荣闻溥言，即趋入见，溥、士奇亦踵其后，而门者止吾二人不得入。已而，有旨召蹇、夏入，蹇、夏以士奇言曰：上意不怿，然亦不复言移兵，遂还京。自是，道中有顾问，惟召荣及蹇、夏，不复召士奇及溥。至良乡，臣二人始得见。上意犹若未平，忽厉声曰：好机会不得乘，到家，皇太后必见尼矣。上至京，大悔，不复及彰德事。然言者犹喋喋请尽削赵护卫，且请召赵王拘之京师，上皆不听。一日，特召士奇谕曰：言者论赵王日益多，如何？对曰：今日宗室惟赵王于陛下最亲，当思保全之，毋惑群言。上曰：吾亦思之，皇考于赵王最友爱，且吾今惟一叔，奈何不爱？然当思所以保之之道。吾今将封群言，俾都御史刘观及公侯中选一人，赍以示之，使自处。对曰：必不得己，则于皇亲中择一人与赵心相孚者偕观行，庶几有所开导。上曰：然则谁可？对曰：广平侯袁容至亲，且善开谕，更得玺书亲谕之，尤好。上从之，遂遣容观行。赵王得玺书及言者所上章，大喜曰：吾生矣。即献护卫，且上表谢恩，而言者顿息。上待赵王日益亲厚，而薄陈山，竟疏斥之。盖上初虽为山所惑，而后灼知其非。

　　【6】《宣宗章皇帝实录》：陞行在戶部左侍郎陳山為本部尚書兼謹身殿大學士。

　　【7】《宣宗章皇帝实录》：壬子少傅兵部尚書兼華盖殿大學士楊士奇請以南京月支學士俸太子少傅工部尚書兼謹身殿大學士楊榮請以太子少傅俸太子少保禮部尚書兼武英殿大學士金幼孜請以太子少保俸戶部尚書兼謹身殿大學士陳山請以尚書俸俱於本貫官倉關支以給其家皆從之。

　　【8】《宣宗章皇帝实录》：戶部尚書兼謹身殿大學士陳山專授小內使書。

　　【9】《宣宗章皇帝实录》：戶部尚書兼謹身殿大學士致仕陳山卒山福建沙縣人初繇教官被薦陞吏科給事中侍上講讀上為皇太子陞左春坊左庶子上正大統陞戶部左侍郎遂陞戶部尚書兼謹身殿大學士自陳老疾命致仕未抵家卒年七十山為人寡學急利而昧大體高𤋗反上親征之既還師山迎奏請乘勝掩襲趙王執之上曰趙王何罪而執不聽自是遂薄山其歸也恩禮一無所及。

　　——乙巳蛇年农历十月初九关山补写。