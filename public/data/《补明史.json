{
  "title": "《补明史•李思孝传》",
  "subject": "《补明史",
  "author": "",
  "date": "",
  "content": "《补明史•李思孝传》\n\n\n\n李思孝，字纯之，直隶东明人，万历十七年进士。观政兵部，授昌乐知县。二十三年擢江西道监察御史，巡视东城，旋出外巡辽，二十七年巡按陕西，时宁夏哱拜乱，思孝与平叛事。二十九年，转巡南直，越二载又巡视京通仓。思孝自二十三年巡东城以来，九年八迁转，皆巡按职也，一时称异。\n\n三十一年七月，思孝劾税监陈增之害江北民二百余家，诈银共一十二万九千六十余两，请除之。疏上，不报。\n\n未几，以考满转太仆寺添注少卿。时财政缺额，上命户部借边饷于太仆寺马价银三十万，寺以部借已多，相持久之，思孝乃疏言，略云嘉隆间旧库积至一千余万，其后征哱拜、征倭、征播及边饷、年例、大婚等务，多所挪借，前后所借在计部者已九百八十三万，今老库见存者二十七万耳，万一有时，求中驷不可得，将责之户部乎？责之冏寺乎？疏上，又久之不下。兵部尚书萧大亨为请裁酌，可发十五万，上复从之。\n\n三十七年六月，以少卿超擢右佥都御史、巡抚河南。三十八年初，周府安吉王在鑿骄横不法，思孝惩其用事者二人，王怒，夜遣众拥门殴捕官，势将叵测。事闻，周王遣官解散，思孝上其状，不报。五月，思孝平河南贼首陈自管、田自福，请发帑赈济饥民，以消盗心。上嘉纳之。\n\n先是，有国本之议，皇子常洵虽受封福王，至四十年仍居京未之藩。是年五月，思孝以府第工完，请赐福王之国吉期。\n\n时，河南巡按曾用升参承奉徐进，语侵思孝，思孝遂称病乞休，已得请矣，忽有直纠不职风宪疏，直指用升，往复辩詈。事闻，吏部、都察院以虽抚按例有互察之条，而思孝未免涉报复之迹，诟谇横交，伤体蔑法。言者多不直思孝。\n\n思孝以万历四十年十一月致仕，居家凡十载，天启三年卒，祭葬如例，赠兵部左侍郎。",
  "notes": [],
  "wordCount": 588,
  "sourceFile": "补明史·李思孝传.docx",
  "updatedAt": "2025-12-31T02:56:48.728Z"
}